Bátaszéken az első vasútvonalat 1873-ban adták át, amikor a Duna-Dráva vasút megnyitotta Dombóvár-Bátaszék vonalát. Ezzel egy több mint huszonötéves időszak vette kezdetét, mely idő alatt Bátaszékről más irányba még nem vezetett vasútvonal. Az állomás átrakó állomásként működött, az árut vasútról szárazföldi fuvarozási eszközökre kellett átrakodni, illetve azokról fel a vasútra.
A három másik irányban a vasutat az alábbi sorrendben építették: elsőként Szekszárdot kötötték össze Bátaszékkel 1897-ben, majd 1909-ben megépült a bajai Duna híd, ami lehetőséget nyújtott az áru kelet-nyugati irányú áramlására a Dunántúl és a Duna-Tisza köze között. A Pécs felől vezető vicinális vonalat 1911-ben nyitották meg.