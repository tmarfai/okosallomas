Sellye vasútállomás egy Baranya vármegyei vasútállomás, Sellye városában, a MÁV üzemeltetésében.
1903-ban még Baranya-Sellye állomás volt a megnevezése, a későbbi menetrendekben már a mai néven szerepelt. Jelenleg ez a Szentlőrinc–Sellye-vasútvonal végállomása, mióta a Zalátáig vezető szakaszon megszüntették a forgalmat.
Eredeti állapotban megőrzött, a korabeli HÉV-típustervek szerint épült másodosztályú felvételi épülete gondozott, az egész vonal legjobb állapotú vasúti építménye. Az állomásépület falán, a szentlőrinci állomáshoz hasonlóan 2000 óta márványtábla emlékeztet a sellyei vasútvonal 1895-ös alapítására. Az állomás körzetében található kisebb építmények – őrházak, vízház és raktárépület – is a 19. század végi kinézetet őrzik.